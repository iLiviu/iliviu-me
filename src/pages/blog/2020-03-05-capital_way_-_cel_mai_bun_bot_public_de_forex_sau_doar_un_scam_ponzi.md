---
templateKey: blog-post
title: Capital Way - cel mai bun bot public de Forex sau doar un scam ponzi?
date: 2020-03-05T08:44:27.917Z
description: >
  Răsfoind zilele astea Facebook-ul, am dat peste ceea ce pare la prima vedere
  un bot public de Forex foarte bun, ce se laudă cu câștiguri de peste 50%/an. 
  Pare prea frumos să fie adevărat? Ei bine, din proprie experiență (am făcut și
  eu un bot de tranzacționare la viața mea) îți pot spune că șansele ca acest
  bot să fie legit sunt aproape nule. 

  Așa că, înarmat cu timp liber și chef de documentare, am scormonit internetul
  ca să văd ce aflu despre ei. Și iată ce am găsit:
featuredpost: false
featuredimage: /img/scam-alert.jpg
tags:
  - scam
  - ponzi
  - forex bot
  - Capital Way
---
![Scam Alert](/img/scam-alert.jpg)

Răsfoind zilele astea Facebook-ul, am dat peste ceea ce pare la prima vedere un bot public de Forex foarte bun, ce se laudă cu câștiguri de peste 50%/an.  Pare prea frumos să fie adevărat? Ei bine, din proprie experiență (am făcut și eu un bot de tranzacționare la viața mea) îți pot spune că șansele ca acest bot să fie legit sunt **aproape nule**. 
Așa că, înarmat cu timp liber și chef de documentare, am scormonit internetul ca să văd ce aflu despre ei. Și iată ce am găsit:

* Datele deținătorului domeniului Capitalway.com sunt anonime. De ce? Cel mai probabil e înregistrat pe persoană fizică.
* Site-ul are conținutul actual doar de la începutul lunii **ianuarie 2019**. Până prin **2015**, siteul aparținea unei companii care te ajuta cu mutarea mobilei. Din **2015** până la începutul lui **ianuarie 2019**, domeniul e pus pentru vânzare. De-abia din **24 ianuarie 2019** i se schimba nameserver-ele și probabil proprietarul. **BIG FUCKING RED FLAG!!!** Cum am aflat această informație? [The Wayback Machine](https://web.archive.org/web/*/capitalway.com). Dacă nu ai donat deja acestui ONG care imortalizează internetul, te îndemn să o faci, pentru că fac o treabă **extraordinară**.
* au pagină de Facebook (search Capital Way la pagini) creată **DOAR in 18 februarie 2019**, dar cu toate acestea, au postări cu data setată manual până în **2013**. Un alt mare steag roșu că încearcă să înșele clienții.
* Conform termenilor și condițiilor site-ului, compania care deține bot-ul este "Eastridge Capital Ltd", care a fost înregistrată într-un paradis fiscal (Marshall Islands) in **10 iulie 2018**, **nicidecum în 2013** după cum se laudă pe site. (informațiile se pot verifica pe <https://www.register-iri.com/corporate/business-entities/entity-search/>
* Compania care se ocupa efectiv de banii clienților (Capital Way Group) e înregistrată în **Bulgaria** (țara de baștină a OneCoin pentru cunoscători), și fac tot posibilul să se delimiteze de eventualele pierderi pe care ți le va cauza Eastridge Capital Ltd și botul lor. Cu alte cuvinte, când prea multă lume o să încerce să își retragă banii, îți vor spune: Ne pare rău, botul a făcut o tranzacție foarte proastă și am pierdut toți banii. Pe lângă asta, domeniul capitalway-group.com e înregistrat prima dată în  **16 ianuarie 2019**.
* Nu am verificat, pentru ca nu am cont (și nu am de gând să îmi fac) dar bănuiesc că nu vezi niciodată "pozițiile" deschise și prețul de deschidere. Vezi doar istoricul după ce "poziția" a fost închisă. Astfel se pot falsifica foarte ușor niște tranzacții care nu s-au executat niciodată în realitate. Dacă într-adevăr poți vedea poziția deschisă și prețul de deschidere înainte ca ea sa fie închisă și poți verifica dintr-o sursă separată că exact acela era prețul la momentul deschiderii, eu îmi retrag acuzația.
 
Îți spun din proprie experiență: boți cu asemenea profituri nu sunt făcuți niciodată publici, repet **NICIODATĂ**. Cu cât rulezi mai mulți bani, cu atât scade procentul de câștig pe care îl poți obține. Nu e nimeni prost să împartă cu tine profitul, când pot avea acces la bani prin alte moduri. Așadar, dacă vezi  asemenea produse, cu câștiguri procentuale lunare așa mari, fugi de ele ca de dracu'.


## Concluzie
Informațiile de mai sus au fost suficiente pentru mine încât să mă facă să nu mă ating de Capital Way. Au fost atât de grave, încât am zis că trebuie să le împărtășesc și altora.  Cel mai probabil "botul" acesta nu există, iar dacă ai apucat deja să retragi mai mulți bani decât ai băgat, cel mai probabil ai făcut-o din depunerile altor clienți. Tu ai câștigat bani pentru că, asemeni oricărei scheme Ponzi, primii clienți sunt singurii care fac bani. Cine știe, poate schema mai ține mult timp de acum încolo și poate mai scoți bani o vreme. Îți place să te joci cu focul?

**Atenție:** Datele de mai sus nu trebuie luate ca atare de către cititor. Este necesară o documentare și o analiză personală înainte de luarea unei decizii.
